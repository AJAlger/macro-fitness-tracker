<div class="landing" md-theme="deep-orange" layout-fill layout-align="center center">
   <section class="outer-container">
       <h2 class="title">Introduction</h2>
        <div class="content">
        <md-content>
           <p> Oft him anhaga     are gebideð,
            metudes miltse,     þeah þe he modcearig
            geond lagulade     longe sceolde
            hreran mid hondum     hrimcealde sæ,
            wadan wræclastas.     Wyrd bið ful aręd!
            Swa cwæð eardstapa,     earfeþa gemyndig,
            wraþra wælsleahta,     winemæga hryre:
            "Oft ic sceolde ana     uhtna gehwylce
            mine ceare cwiþan.     Nis nu cwicra nan
            þe ic him modsefan     minne durre
            sweotule asecgan.     Ic to soþe wat
            þæt biþ in eorle     indryhten þeaw,
            þæt he his ferðlocan     fæste binde,
            healde his hordcofan,     hycge swa he wille.
            Ne mæg werig mod     wyrde wiðstondan,
            ne se hreo hyge     helpe gefremman.
            <p>Forðon domgeorne     dreorigne oft
            in hyra breostcofan     bindað fæste;
            swa ic modsefan     minne sceolde,
            oft earmcearig,     eðle bidæled,
            freomægum feor     feterum sælan,
            siþþan geara iu     goldwine minne
            hrusan heolstre biwrah,     ond ic hean þonan
            wod wintercearig     ofer waþema gebind,
            sohte sele dreorig     sinces bryttan,
            hwær ic feor oþþe neah     findan meahte
            þone þe in meoduhealle     min mine wisse,
            oþþe mec freondleasne     frefran wolde,
            weman mid wynnum.     Wat se þe cunnað,
            hu sliþen bið     sorg to geferan,
            þam þe him lyt hafað     leofra geholena.
            Warað hine wræclast,     nales wunden gold,
            ferðloca freorig,     nalæs foldan blæd.
            Gemon he selesecgas     ond sincþege,
            hu hine on geoguðe     his goldwine
            wenede to wiste.     Wyn eal gedreas!
            Forþon wat se þe sceal     his winedryhtnes
            leofes larcwidum     longe forþolian,
            ðonne sorg ond slæp     somod ætgædre
            earmne anhogan     oft gebindað.
            Þinceð him on mode     þæt he his mondryhten
            clyppe ond cysse,     ond on cneo lecge
            honda ond heafod,     swa he hwilum ær
            in geardagum     giefstolas breac.
            <p>Ðonne onwæcneð eft     wineleas guma,
            gesihð him biforan     fealwe wegas,
            baþian brimfuglas,     brædan feþra,
            hreosan hrim ond snaw,     hagle gemenged.
            Þonne beoð þy hefigran     heortan benne,
            sare æfter swæsne.     Sorg bið geniwad,
            þonne maga gemynd     mod geondhweorfeð;
            greteð gliwstafum,     georne geondsceawað
            secga geseldan.     Swimmað eft on weg!
            Fleotendra ferð     no þær fela bringeð
            cuðra cwidegiedda.     Cearo bið geniwad
            þam þe sendan sceal     swiþe geneahhe
            ofer waþema gebind     werigne sefan.
            Forþon ic geþencan ne mæg     geond þas woruld
            for hwan modsefa     min ne gesweorce,
            þonne ic eorla lif     eal geondþence,
            hu hi færlice     flet ofgeafon,
            modge maguþegnas.     Swa þes middangeard
            ealra dogra gehwam     dreoseð ond fealleþ,
            forþon ne mæg weorþan wis     wer, ær he age
            wintra dæl in woruldrice.     Wita sceal geþyldig,
            ne sceal no to hatheort     ne to hrædwyrde,
            ne to wac wiga     ne to wanhydig,
            ne to forht ne to fægen,     ne to feohgifre
            ne næfre gielpes to georn,     ær he geare cunne.
            Beorn sceal gebidan,     þonne he beot spriceð,
            oþþæt collenferð     cunne gearwe
            hwider hreþra gehygd     hweorfan wille.
            Ongietan sceal gleaw hæle     hu gæstlic bið,
            þonne ealre þisse worulde wela     weste stondeð,
            swa nu missenlice     geond þisne middangeard
            winde biwaune     weallas stondaþ,
            hrime bihrorene,     hryðge þa ederas.
            Woriað þa winsalo,     waldend licgað
            dreame bidrorene,     duguþ eal gecrong,
            wlonc bi wealle.     Sume wig fornom,
            ferede in forðwege,     sumne fugel oþbær
            ofer heanne holm,     sumne se hara wulf
            deaðe gedælde,     sumne dreorighleor
            in eorðscræfe     eorl gehydde.</p>
        </md-content>
       </div>
   </section>
</div>